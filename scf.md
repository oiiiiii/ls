## 三才赋
金口玄妙，先知未见之情。入式幽微，能决有疑之事。指方定位，神将成课体之基。验煞推元，吉凶妙鬼神之用。

干神将位，立贵贱尊卑。四象三才，分高低上下。人谋害己，干克神而剥官。己欲侵人，神克干而进职。神克将，非捕瓷必主妻伤。将克神，不求财当言身病。位克干而神克位，疾病官灾。位生神而将生干，求财喜庆。损妻妾而牛失马倒，只因将克干方。防盗贼而财散人离，自是千克神位。干生位，嗣续旺而名位卑。位生干，印绶迁而子孙弱。本音全见，妻儿难保长年。妻旺官衰，父母恐防不寿。

金纯而道途分异，木全而官事缠身。水多败散病儿童，火盛惊忧伤妇女。纯土乃丑妇当权，孤立则尊人不利。火加水上，生育产难之惊。土入木乡，争讼田宅之兆。火临金地，劳患缠萦。木植土邦，疮灾牢狱。木到水中而飘荡，金行火上而销熔。寒热往来，水来火地。口舌争辩，木入金宫。水上土下而竞田畴，土高水低而生肾疾。

再推神将，以尽吉凶。间职功曹，文书木器。稽司传送，信息行程。太冲盗贼及舟车，从魁金银与奴婢。辰为斗讼兼主死丧，戌乃欺奸或称印绶。登明征召，太乙飞灾。胜光鬼怪联绵，神后奸淫牵惹。未为衣服筵席，丑作苑囿田园。大吉小吉为勾陈，田宅争讼。河魁从魁化六合，奴婢逃亡。寅辰若遇勾陈，官刑禁系。寅亥如逢白虎，疾病忧惶。子卯与玄武同传，当途贼盗。巳亥逢驿马并驾，在路奔驰。口舌诅咒之非，丑未之临朱雀。夫妇休离之患，未酉隔角交加。魁罡临处词讼生，申午并交狐疑作。原夫天乙所占官宦，遇克必生官嗔。螣蛇为卜惊忧，逢刑决然火怪。朱雀文书口舌，六合喜庆婚姻。勾陈主斗讼勾连，青龙应婚姻财宝。天后奸心暗昧，太阴隐晦阴私，玄武防盗贼侵淩，太常有酒食筵会。白虎主死丧之道路，天空主欺诈之逃亡。

将神更忌刑冲，干位仍防带煞。将带神兮神带将，玄妙于中。位被煞兮干被刑，幽微就理。天干神将，有加临幽显之征。地支人元，有隐伏不明之义。是故太岁受克，尊人有不测之灾。月建遭刑，宅长有沉溺之祸。凶神同居虎地，哭泣临门。丧吊相并鬼乡，哀号动地。月建号青龙而将吉，资财益进。月破名白虎而神凶，疾病崩摧。狂横死于灭祸，淫乱发于奸私。虎逢耗而失畜亡财，龙合喜而添人进宝。丘墓丧车并煞，病者遭殃。德合诏赦解神，囚人得脱。天医宜占疾病，丧门不免忧惊。哭煞游魂，非灾有准。亡神月厌，祸患难逃。天马驿马入垣，谋为迅速。德合生神临用，作事成功。孤虚死气同传，举行屯蹇。

星月为刑为煞，太岁为奇。煞并天空，祸兴虚诈。课临旺绝，断绝人情。相逢四位生荣，光辉求幹。若遇将神沐浴，败露事机。河魁属氐房之方，功曹加昴星之位。毁隔致防于东地，见木则毁隔无妨。重关用锁于西都，见金则斩关不闭。玄武与壬子窥户，贼盗当忧。白虎并传送临门，病疴防作。神杀既定，象类宜详。分局则分劈支持，合局则事从众起。重叠则事多重叠，交互则宛转无依。衰主衰微，囚主囚系。若卜逃亡走脱，别课体之兴衰。如占觅货求财，视将位之有气。投书进表详君臣，察其善恶。博戏战攻认主客，定其输赢。武盗若值孤虚，追之莫捕。死气加诸墓绝，病也难痊。

详天禽地兽之形，察人间隐伏之状。祸福之源，于斯指掌。五行之理，于是潜心云。
